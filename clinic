মৃত্যুর সাত মাস পর মেয়ের বাবা হলেন জুলাই শহীদ সেলিম

জুলাই গণঅভ্যুত্থানের রক্তাক্ত ইতিহাসের এক বেদনাময় অধ্যায় হয়ে থাকবেন শহীদ সেলিম তালুকদার। সাত মাস আগে যিনি ছাত্র-জনতার ন্যায়সঙ্গত আন্দোলনে গুলিবিদ্ধ হয়ে শহীদ হয়েছিলেন, তার কন্যা সন্তান পৃথিবীর আলো দেখলো বাবাকে ছাড়াই।

শনিবার (৮ মার্চ) রাত ৮টার দিকে ঝালকাঠি শহরের একটি বেসরকারি ক্লিনিকে ফুটফুটে কন্যাসন্তানের জন্ম দেন সেলিমের স্ত্রী সুমী আক্তার।

ঝালকাঠির নলছিটি উপজেলার মল্লিকপুর গ্রামের বাসিন্দা সেলিম তালুকদার (২৮) রাজধানীর মধ্যবাড্ডায় ছাত্র জনতার আন্দোলনে অংশ নিয়ে গুলিবিদ্ধ হন গত বছরের ১৮ জুলাই। হাসপাতালে ১৩ দিন চিকিৎসাধীন থাকার পরে ৩১ জুলাই মারা যান তিনি এর তিনদিন পর গত ৪ আগস্ট ছিল তার প্রথম বিবাহবার্ষিকী।
