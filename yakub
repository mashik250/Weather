কুমিল্লার লালমাইয়ে যৌথবাহিনীর অভিযানে ৫ ডাকাত গ্রেফতার হয়েছে। শনিবার দিবাগত রাত ৩টার দিকে উপজেলার বাকই উত্তর ইউনিয়নের হরিশ্চর এলাকায় অভিযান চালিয়ে তাদের গ্রেফতার করা হয়। 

তাদের মধ্যে রাসেল মামুন নিজেকে বাগমারা দক্ষিণ ইউনিয়ন যুবদলের প্রস্তাবিত কমিটির সদস্য সচিব পরিচয় দিয়ে এলাকায় পোস্টার, ব্যানার সাঁটিয়েছেন। আর ইয়াকুব হোসাইন নিজেকে বাগমারা দক্ষিণ ইউনিয়ন ছাত্রদলের প্রস্তাবিত কমিটির সদস্য সচিব পরিচয় দিয়ে এলাকায় পোস্টারিং করেছেন। 

উল্লেখ্য, গত বছরের ৬ ডিসেম্বর উপজেলার বাগমারা উত্তর ইউনিয়নের দত্তপুরে দুই সহোদর প্রবাসীর বাড়িতে ডাকাতি ঘটনা ঘটে। সেই সময়ে ডাকাতরা প্রবাসীদের ঘরের আলমিরার তালা ভেঙে স্বর্ণালংকার, নগদ টাকা ও মোবাইল নিয়ে যায়। প্রবাসীদের ভাই ও মাকে মারধর করে এবং পিতার পায়ের রগ কেটে রক্তাক্ত জখম করে। ডাকাতির সেই ঘটনায় প্রবাসীদের পিতাকে ঢাকার একটি বেসরকারি হাসপাতালে দেড় মাস ধরে আইসিইউতে রাখতে হয়েছে।
